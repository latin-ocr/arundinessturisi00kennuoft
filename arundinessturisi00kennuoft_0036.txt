20 POEMA TA SA CRA.

Spes aratoris cupidas fovebit
Fluctuans latis seges alma campis:
Ut canat festa Tibi feriatus
Carmen in umbra.
Buchananus.

PSAL. LXXXVIII.

Luce voco te, nocte voco te, sola salutis
Spes, columen, vitae praesidiumque meae.

Alme parens, facilem ne vultum averte precanti,
Neve humiles dura respue mente preces.

Mens hebetata malis torpet, confecta dolore
Funereas spectat languida vita faces.

Membra vigor liquit, mors unguibus imminet atris:
De tumulo tantum jam mihi cura meo est.

Corpora non aliter pallent sub mole sepulchri,
Vulnere quae subito mors inopina tulit:

Perpetuis quae sub tenebris oblivia condunt
Alta, salutiferam te retrahente manum.

Carcere ceu clausum, et caeca sub nocte sepultum,
Me prope lethaeae gurgite mergis aquae.

Usque premis, stratumque urges, supraque jacentem
Accumulas irae flumina cuncta tuae.

Me veluti scopulum fugiunt horrentque sodales,
Quos portum afflictae spes erat esse rati.

Assrxusque toro jaceo, ceu compede vinctus:
Languida cesserunt lumina victa malis.

Interea lassas tendens ad sidera palmas,
Te veniente die, te fugiente voco.

 

