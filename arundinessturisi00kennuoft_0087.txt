EPIGRAAJJIMA TA SELECTA. 71

XXIV.

MARIO CRUCIO.

Forma aetate perit: vires aetate fatiscunt:
Casibus innumeris eripiuntur opes:

Una, Mari, est virtus, quam non vis temporis aufert,
Non premit indigno sors inimica pede.

Una suos invicta perennibus inserit astris,
Fortunae imperio liberat una suos.

Hanc sequere. Insani est postponere firma caducis,
Veraque quae bona sunt, spernere, falsa sequi.

XXV.
DE VOLUPTATE ET RATIONE.

Quum velut excelsa residens in puppe, voluptas
Arbitrio mentem pellit agitque suo,

Horrida bacchantes ineunt certamina venti,
Navemque in Syrtes et vada caeca trahunt:

Illinc Ambitio, Dolus hinc consurgit, et atrox
Ira cruentatas sanguine tincta manus.

At Ratio regimen navis si sumpserit, ecce!
Compositis undis aequora tuta silent:

Ipsa ratis nullo ventorum exterrita flatu
In portum certo tramite flectit iter.

