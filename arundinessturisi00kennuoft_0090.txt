74 M. ANTONII MURETJ

Postquam non potui vivum te inflectere, dixit,
Persequar ad Stygios te tamen usque lacus.
Dixit, et incumbens gladio, terram ore momordit.

Saepe amor insanus talia monstra parit.

XXXIII.

DE MORTE M. BRUTI.

Brutus ut Augusto belli succedere palmam,
Et paullum a victis vidit abesse suos,

Amplexus gladium multa jam caede madentem,
Ergone te, dixit, sospite, servus ero?

Quin potius fatis id quod praeclusa malignis
Non potuit patriae, dextra datura mihi est.

Haec fatus, rutilum per costas exigit ensem,
Magnanimoque cadens pectore pulsat humum.
Sic quoque, dum moritur, labris dum spiritus errat,

Nunc ait, invito Caesare, liber ero.

XXXIV.
DE MORTE M. T. CICERONIS.

Quum ferus adstaret stricto mucrone satelles,
Sumere supplicium de Cicerone parans,
Immoto vultu, atque oculis constantibus ille

Praebens infanda colla secanda manu,
Publica libertas vita mihi carior, inquit,
Me quoque, me fas est, te moriente, mori.

