30 POEMA TA SA CRA.

Tu quoque crudeles Babylon dabis impia poenas,
Et rerum instabiles experiere vices.
Felix, qui nostris accedet cladibus ultor,
Reddet ad exemplum qui tibi damna tuum.
Buchananus.

PSAL. CXXXVIII.

Pectore Te grato Dominumque Deumque fatebor
Coram superbis regibus,
Et tua facta canam.
Ad tua templa oculis, animo ad tua numina spectans,
Nomen celebrabo tuum
Perpetuamque fidem:
Qui donis promissa novis cumulata rependis,
Audis vocantem, robora
Das animo trepido.
Te, quacunque patet tellus circumflua ponto,
Reges fatebuntur Deum,
Quum sine fine fidem
Audierint: ritusque tuos super aethera cantu
Ferent‚ tuaeque gloriae
Ad jubar attoniti.
Nam liquidi quanquam trans ignea moenia mundi
Beatus in Te permanes:
Attamen haud humiles
Despicis; elatosque premis: discrimina mille
Passim mihi circumstrepant,
Te duce tutus ero.

 

