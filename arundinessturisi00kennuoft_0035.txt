CA N TA T E DOMINO.

Ultimi rerum tua signa norunt

Et pavent fines, quoties coruscis

Turgidum flammis fremuit sonoro
Murmure coelum.

Quique Phoebaeos habitant ad ortus,

Et quibus sera face Phoebus undas

Tingit, auctorem Te hilares fatentur
Lucis et umbrae.

Tu solum terrae sitientis imbrem

Laetus invisis, gravidaeque nubis

De sinu fundis genitale pigros
Semen in agros.

Alveus pleno Tibi semper amne

Turgidus laeta novat arva fruge,

Floribus campos, nemorum virentes
Fronde recessus.

Rore tu leni sola contumacis

Maceras terrae, subigisque glebas:

Ebrios sulcos viridante amictu
Messis inumbras,

Qua feres gressus, renovabis annum

Fertilem frugum: recreansque foetus

Per cavas valles riguosque saltus
Impluet humor.

Gestiet pauper tuguri colonus,
Lacte distentas comitans capellas:
Mugient colles, et amica fessis
Silva juvencis.
c 2

19

