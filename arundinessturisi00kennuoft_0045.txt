CANTA TE DOMINO. 29

PSAL. CXXXVII.

Dum procul a patria moesti Babylonis in oris,
Fluminis ad liquidas sorte sedemus aquas;
Illa animum subiit species miseranda Sionis,
Et nunquam patrii tecta videnda soli.
Flevimus, et gemitus luctantia verba repressit;
Inque sinus liquidae decidit imber aquae.
Muta super virides pendebant naulia ramos,
Et salices tacitas sustinuere lyras.
Ecce ferox dominus, Solymae populator opimae,
Exigit in mediis carmina laeta malis:
Qui patriam exsilio nobis mutavit acerbo,
Nos jubet ad patrios verba referre modos,
Quale canebamus, steterat dum celsa Sionis
Regia, finitimis invidiosa locis.
Siccine divinos Babylon irrideat hymnos?
Audiat et sanctos terra profana modos?
O Solymae, O adyta, et sacri penetralia templi ,-
Ullane vos animo deleat hora meo?
Compreeor, ante meae capiant me oblivia dextrae,
Nec memor argutae sit mea dextra lyrae:
Os mihi destituat vox, arescente palato,
Haereat ad fauces aspera lingua meas:
Prima mihi vestrae nisi sint praeconia laudis;
Hinc nisi laetitiae surgat origo meae.
At Tu (quae nostrae insultavit laeta rapinae)
Gentis Idumaeae Tu memor esto, Pater.
‘Diripite ex imis evertite fundamentis ;
Aequaque‚' clamabant, ‘reddite tecta solo.'

