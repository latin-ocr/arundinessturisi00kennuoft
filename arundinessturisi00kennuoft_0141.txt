POEMA 7 'A l 'ARLL

Talia dum lacrymans alto sub pectore volvo,
Roscidus occiduis Hesperus exit aquis,

Et Tartessiaco submerserat aequore currum
Phoebus, ab Eoo littore mensus iter:

Nec mora, membra cavo posui refovenda cubili,
Condiderant oculos noxque soporque meos:

Quum mihi visus eram lato spatiarier agro;
Heu! nequit ingenium visa referre meum.

Illic punicea radiabant omnia luce,
Ut matutino quum juga sole rubent.

Ac, veluti quum pandit opes Thaumantia proles,
Vestitu nituit multicolore solum.

Non dea tam variis ornavit floribus hortos
Alcinoi, Zephyro Chloris amata levi.

Flumina vernantes lambunt argentea campos,
Ditior Hesperio flavet arena Tago.

Serpit odoriferas per opes levis aura Favoni,
Aura sub innumeris humida nata rosis.

Talis in extremis terrae Gangetidis oris
Luciferi regis fingitur esse domus.

Ipse racemiferis dum densas vitibus umbras,

⁵ Et pellucentes miror ubique locos,

Ecce! mihi subito Praesul Wintonius adstat;
Sidereum nitido fulsit in ore J'ubar3

Vestis ad auratos defluxit candida talos;
Insula divinum cinxerat alba caput:

Dumque senex tali incedit venerandus amictu,
Intremuit laeto florea terra sono.

Agmina gemmatis plaudunt coelestia pennis,
Pura triumphali personat aethra tuba.

125

