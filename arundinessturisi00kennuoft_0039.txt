CANTA TE DOMINO.

Quidquid erramus temere aut maligne,

Quae timor celat tenebris pudorve,

Tu vides, nec Te latet inquieti
Pectoris aestus.

Dum tui poenas meritas furoris

Mens reformidat, prope cogitatu

Ocius vitae spatium citatis
Aufugit alis.

Septies denos spatiosa in annos

Vita procurritÍ¾ quibus est senecta

Firmior, ferme in decimum supersunt
Amplius annum.

Quid senectutis memorem labores?

Transvolat blandae breve ver juventae,

Inquies curis miserisque morbis,
Ocius Euro.

Deinde quis justae tolerabit irae

Impetum, si jam jubeas nocentes

Pro modo offensae numeroque justas
Pendere poenas?

Sic Pater, sic O, numerare fluxae

Nos doce vitae spatium, caducis

Mens ut a curis revocata, veri
Lumen honesti

Cernat. O tandem placidus favensque
Desine irarum, propiusque servis
Semper assueta Tibi lenitate

Consule fessis.

